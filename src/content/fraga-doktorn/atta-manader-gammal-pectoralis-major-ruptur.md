---
title: "Kan man operera en åtta månader gammal pectoralis major-ruptur?"
description: "Fråga om det är för sent att operera en pectoralis major-ruptur efter 8 månader, och om rekonstruktion med allograft."
category: "axel"
topic: "pectoralis-ruptur"
tags: ["pectoralis-major", "ruptur", "operation", "allograft", "rekonstruktion"]
date: 2024-12-20
author: "Dr. Carlos Rivero Siri"
published: true
status: "klar"
question: |
  Kan ni utföra en operation på en åtta månader gammal pectoralis major-ruptur, eller anser ni att det är för sent?
  
  Jag har läst att vissa kan utföra en rekonstruktion med hjälp av allograft, men att det är tämligen avancerat.
  
  Jag hade tänkt resa till USA för att träffa en läkare som har expertis inom detta, men tänkte kolla med er först då ni verkar vara den enda ortopeden i Sverige, vad jag kan hitta, som har information om detta.
---

Vi sätter normalt sett ingen bortre gräns för hur gammal en pectoralis major-skada kan vara när vi opererar den. Den genomsnittliga åldern på skadorna vi handlägger på Södermalms Ortopedi brukar ligga någonstans mellan fyra och sex månader, men det är inte ovanligt att skadan är flera år gammal.

### Bedömning före operation

För mig som kirurg är det viktigt att få känna på skadan för att med fingrarna hitta sendelar eller rester av pectoralissenan som går att använda för en rekonstruktion. I vissa fall känner man dessa väldigt tydligt, och då kan man vara tämligen säker på om senan går att rekonstruera utan transplantat.

### Transplantat vid behov

Om det är osäkert huruvida det går att operera med eller utan transplantat brukar jag ändå förbereda för att ta transplantat. Vi tar det från baksidan av låret – den så kallade semitendinosussenan.

### Resultat vid sen operation

Generellt sett är resultaten goda även vid sena operationer, framför allt vad gäller styrka och funktion. Det estetiska resultatet kan dock variera. Har du opererats flera gånger tidigare, eller haft en infektion efter tidigare operation, blir det kosmetiska resultatet ofta sämre på grund av gamla operationsärr som ibland kan vara omfattande.

**Sammanfattning:**
- Ingen bortre gräns för hur gammal skadan får vara – även flera år gamla skador kan opereras
- Bedömning görs genom att känna på skadan för att avgöra om rekonstruktion utan transplantat är möjlig
- Vid behov används transplantat från semitendinosussenan (baksidan av låret)
- Goda resultat för styrka och funktion även vid sen operation
- Det kosmetiska resultatet kan påverkas av tidigare operationer eller infektioner

