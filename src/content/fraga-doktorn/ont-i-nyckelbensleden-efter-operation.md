---
title: "Ont i nyckelbensleden efter operation"
description: "Fråga om kvarstående smärta och vätskeansamling 2 år efter operation i AC-leden."
category: "axel"
topic: "ac-ledsartros"
tags: ["ac-led", "nyckelbensleden", "operation", "smärta", "vätskeansamling"]
date: 2016-11-21
author: "Dr. Carlos Rivero Siri"
relatedCondition: "/sjukdomar/axel/ac-ledsartros"
published: true
patientName: "M"
question: |
  Hej!

  Jag blev för 2 år sedan opererad i AC-leden där de filade bort änden. Har gått många år med värk och domningar i armen, och har gått på rehab sedan dess.

  Jag har pratat med min ortoped och husläkare om att jag fortfarande har ont/värk. Får faktiskt mest hjälp av min husläkare.

  Jag har inte fått något återbesök till min ortoped sedan operationen för 2 år sedan. Senast jag pratade med honom erbjöd han att ta kortisonsprutor igen, men de hjälper inte – gjorde det inte innan operationen heller. Han vill inte träffa mig och behöver inte se några nya bilder.

  Jag är inte så kaxig men känner att jag nu tappat förtroendet för honom.

  Jag går på Saroten 30 mg till natten för att kunna sova på grund av smärtan (det har min husläkare skrivit ut och det fungerar bättre med sömnen).

  Min husläkare har nu skickat mig på en ny MR och den visar att jag har vätskeansamling i det opererade området. Nu vill han ha en bedömning av min ortoped igen.

  Vet ni vad man kan göra åt detta?

  De hittade även små metallflisor i axeln på röntgen – jag har haft en platta där när jag bröt armen längst upp mot axeln som stabiliserade den. Den togs bort för cirka 23 år sedan. Kan de påverka mitt tillstånd?

  Mycket tacksam för svar!
---

AC-leden (akromioklavikularleden) är en led mellan skulderbladet och det övriga skelettet. När denna led är sliten (AC-ledsartros) gnider ben mot ben, vilket kan göra ont.

För att minska smärtan kan man vidga leden genom att slipa bort en halv centimeter av yttre nyckelbensändan. Denna operation brukar hjälpa om själva nyckelbensleden – knölen på ovansidan av axeln – ömmar innan operation.

Smärtor i AC-leden mer än ett år efter en operation kan bero på att den nya ledspalten kollapsat. Vanligen beror detta på att själva skulderbladets position förändrats efter operation. Det kan också bero på att nyckelbenet blivit lite instabilt efter operationen.

Långvariga starka smärtor efter en operation för AC-ledsartros är ovanligt. En utredning med magnetkameraundersökning brukar inte ge så mycket information. En vanlig slätröntgen av AC-leden med "belastning" är en bättre undersökning. Ibland kan man behöva göra en datortomografiundersökning med 3D-rekonstruktion av leden.

**Sammanfattning:**
- Kvarstående smärta kan bero på kollapsad ledspalt eller instabilitet
- Långvarig smärta efter AC-ledsoperation är ovanligt
- MR ger ofta inte så mycket information
- Bättre undersökningar: slätröntgen med belastning eller DT med 3D-rekonstruktion

---
*Dr. Carlos Rivero Siri, specialist i ortopedi*
