---
title: "Knöl över nyckelbensleden efter hockeyskada"
description: "Fråga om knöl på axeln och svaghet efter tackling under hockeymatch och många års styrketräning."
category: "axel"
topic: "ac-ledsartros"
tags: ["gym", "hockey", "ac-led", "nyckelbensleden", "knöl", "styrketräning"]
date: 2017-09-12
author: "Dr. Carlos Rivero Siri"
relatedCondition: "/sjukdomar/axel/ac-ledsartros"
published: true
patientName: "Robert"
question: |
  Hej!

  För ungefär 8 år sedan fick jag en tackling under en hockeymatch. Vänsteraxeln träffades rakt framifrån och jag fick en kraftig smärta.

  Envis som man var i den åldern gick jag aldrig till läkare utan väntade tills smärtan försvann och fortsatte sedan träna som vanligt.

  Ända sedan den dagen har min vänsteraxel varit betydligt svagare än min högeraxel. Axelpress och framför allt hantelflyes på rygg har varit de tuffaste övningarna på gymmet. Jag har tränat gym 6 gånger i veckan under dessa år och det spelar ingen roll hur mycket jag tränar – axeln blir aldrig starkare. Detta är extremt frustrerande.

  På senare år har jag lagt märke till en knöl uppe på axeln vid nyckelbenet. Axeln knastrar och knakar när jag rör på den, och min nacke är otroligt stel vilket har gett mig ryckningar i nackpartiet som känns som tics som jag inte kan kontrollera.

  Jag minns inte om knölen kom till vid smällen eller om den har kommit på senare år.

  Jag har verkligen försökt att rehabilitera min axel under flera års tid med lätta vikter och alla möjliga axelövningar som finns, men inget verkar hjälpa.

  Snälla hjälp!
---

En knöl över nyckelbensleden hos en hockeyspelare brukar vara resultatet efter en liten urledvridning av nyckelbensleden.

Hos en person som tränar mycket på gym kan det istället vara resultatet av det som kallas för "Weightlifter's shoulder".

I ditt fall kan det vara en kombination av båda tillstånden. En mindre skada i nyckelbensleden kan på sikt leda till slitage av broskytorna om leden belastas tungt, exempelvis av styrketräning.

Om du har en ömmande knöl över nyckelbensleden så är nog ändå lite slitage i nyckelbensleden en högst sannolik orsak.

Det bästa är att du kontaktar din husläkare för att bli utredd med röntgen och remitterad till en axelspecialist.

- Knöl över nyckelbensleden kan vara resultat av gammal skada
- Kombinerat med tung styrketräning kan det leda till "Weightlifter's shoulder"
- Ömmande knöl tyder på slitage i nyckelbensleden
- Rekommendation: röntgen och remiss till axelspecialist
