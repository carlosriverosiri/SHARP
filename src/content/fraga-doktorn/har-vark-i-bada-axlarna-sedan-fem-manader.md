---
title: "Värk i båda axlarna sedan fem månader - frozen shoulder?"
description: "Fråga om bilateral axelvärk med stelhet efter träning, misstänkt frozen shoulder i båda axlarna."
category: "axel"
topic: "frozen-shoulder"
tags: ["frozen-shoulder", "artros i axelleden", "bilateral", "kortisoninjektion"]
date: 2017-11-30
author: "Dr. Carlos Rivero Siri"
published: true
question: |
  Har värk i båda axlarna sedan fem månader. Värken strålar ner i båda armarna och händerna värker och är fumliga. Har gjort MR nacke som var utan anmärkning. Läkaren på VC tyckte jag skulle stretcha lite efter att ha ätit Voltaren en månad utan effekt. Stelheten och värken började efter ett gympass. Känner igen beskrivningen av symptomen, just stelheten i utåt/inåtrotation. Fick kortisonsprutor i båda axlar för ca 15 år sedan. Har varit hos sjukgymnast som inte ville behandla eftersom jag var för smärtpåverkad. Har inte diabetes, är 68 år. Vad göra och vem vänder jag mig till?
---

Patienterna brukar oftast ha rätt. Det är dock ovanligt att drabbas av frusen axel samtidigt i båda axlarna. När man utvecklar en uttalad stelhet i bägge axlarna, så är axelledsartros en betydligt vanligare diagnos. Men om röntgen inte kan visa några speciella förändringar så är sannolikheten för att du lider av frusen axel mycket hög.

Du har medicinerat med NSAID (Voltaren). Du har blivit bedömd av en sjukgymnast. Sjukgymnasterna är oftast duktiga på att snabbt överblicka vad som går och vad som inte går att behandla med sjukgymnastik.

Du behöver få din husläkare att beställa en vanlig röntgen på båda axellederna. MR är inte nödvändig för att ställa diagnos. Du är alltid välkommen till oss, men du behöver en remiss från din husläkare.

Patienter med frusen axel som har haft mycket starka smärtor i mer än 6 månader brukar jag alltid rekommendera kortisoninjektion eller operation. Det kan dock vara lite enklare att börja med en kortisoninjektion. Fungerar inte den, så kan man ju senare gå vidare med en operation.

Om du har artros i bägge axellederna, så har kortison sällan en långvarig effekt. Då brukar man istället ta upp diskussionen om en eventuell axelprotes med patienten.

- Bilateral frozen shoulder är ovanligt - axelledsartros är vanligare
- Vanlig röntgen räcker för diagnos - MR behövs inte
- Vid frozen shoulder: kortisoninjektion eller operation efter 6 månader
- Vid axelledsartros: axelprotes kan bli aktuellt långvarig svår smärta
