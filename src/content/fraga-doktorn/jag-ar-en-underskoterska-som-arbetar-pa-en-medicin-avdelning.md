---
title: "Axelsmärta efter vaccination - SIRVA"
description: "Fråga om axelbesvär och stelhet som började efter Hepatit B-vaccination, möjlig SIRVA."
category: "axel"
topic: "SIRVA"
tags: ["SIRVA", "vaccination", "frozen-shoulder", "smärta"]
date: 2017-11-30
author: "Dr. Carlos Rivero Siri"
published: true
question: |
  Jag är undersköterska och arbetar på en medicinavdelning. Mina besvär började efter en Hepatit B-vaccinering. Efter det fick jag en svår smärta i överarmens muskel som sedan har spridit sig upp till min vänstra axel. Har sökt läkare då axeln har blivit mycket stel. Har konstant stark smärta både dag och natt. Har fått smärtstillande som inte hjälper speciellt mycket. Har också varit 10 gånger hos sjukgymnast och fått akupunktur, vilket inte heller har hjälpt. Jag har röntgat min axel men den visade inget. Kortisonsprutor har inte heller visat något resultat. Jag kan röra min arm i vissa lägen, men har mycket ont fortfarande. Det hela startade i april.
---

Det som kallas för "vaccine related shoulder dysfunction" (2007) eller också "SIRVA" (Shoulder Injury Related to Vaccine Administration, 2010) beror möjligen på att injektionen sätts för högt upp i deltamuskeln med för lång nål och delvis hamnar i bursa subakromiale. I tidigt skede kan MR visa typiska förändringar som ödem och bursit i bursa subakromiale.

Liknande tillstånd beskrevs i Nordisk Medicin 1952 och i Läkartidningen 1962 efter vaccination.

Personligen har jag sett ett litet antal fall tidigare som just har utvecklat en frusen axel efter en vaccination i deltamuskelregionen, nu senast under svininfluensavaccineringen. Ett snarlikt tillstånd kan dock även utvecklas efter en vanlig morfin- eller kortisoninjektion i regionen.

Alla vaccin innehåller medel som stimulerar immunförsvaret. En injektion i bursa subakromiale kan därför leda till en kraftfull stimulering av immunförsvaret i bursan med efterföljande smärta, fibros och sammanväxtningar som leder till att du inte rör axelleden och på så sätt utvecklar frozen shoulder.

Min uppfattning är att tillståndet är godartat och har samma prognos och behandling som vid frusen axel. Går inte den värsta smärtan över inom ett år får man sannolikt operera bort bursan och klippa upp ledkapseln.

- SIRVA (Shoulder Injury Related to Vaccine Administration) kan uppstå om vaccin injiceras för högt
- Tillståndet liknar frozen shoulder och har liknande prognos
- MR kan visa ödem och bursit i tidigt skede
- Behandlingen är samma som för frozen shoulder
- Operation kan bli aktuell om smärtan inte går över inom ett år
