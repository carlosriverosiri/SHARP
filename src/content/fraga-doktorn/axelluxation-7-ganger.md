---
title: "Axelluxation 7 gånger."
description: "Hej, jag har haft problem med min vänsteraxel i snart 7 år. Hade den ur led första gången när jag var cirka 18 år, därefter har jag haft den ur led i..."
category: "axel"
topic: "axeln-ur-led"
tags: ["axeln-ur-led", "operation"]
date: 2012-04-22
author: "Dr. Carlos Rivero Siri"
published: true
question: |
  Hej, jag har haft problem med min vänsteraxel i snart 7 år. Hade den ur led första gången när jag var cirka 18 år, därefter har jag haft den ur led i snitt en gång per år. 
  
  Har varit hos två specialister tidigare och båda har gett mig tillstånd att operera men en av dom rekommenderade inte operation efter som jag utsätter min axel för tuffa risker och att man eventuellt kan slå sönder operationen. Nu har jag bestämt mig för att operera eftersom mitt yrke som besättning i försvarsmaktens flygplan kräver detta. Men jag är orolig för rehabilitationstiden. Efter hur lång tid kan man utföra lättare arbete med axeln igen? Efter hur lång tid är axeln 100% igen(den blir väl aldrig 100 igen, men men). Cirka hur lång är kötiden för en operation? Jag undrar detta för att jag i jan/feb 2013 kommer ha krävande moment i min utbildning, tror ni att det är möjligt att ha operaret sig och rehabiliterat sig till dess?
---

Vad gäller skrivbordsarbete så borde detta gå bra redan efter 4 veckor. Medeltungt arbete där axelleden inte riskerar ryck och belastning går bra efter 3 månader. Full belastning tillåts efter 5-6 månader. Kötiden för operation varierar mellan olika landsting och olika kliniker.  Opereras du i augusti så bör du kunna vara i fullt jobb i februari. 

Men det beror också på vilken typ av operation det gäller. Finns det inga större skador på ledhuvudet eller ledskålen så räcker det med en sk. "artroskopisk Bankart". Finns det skador på ledhuvudet (Hill-Sachsskador) eller ledskålen så blir situationen lite mer komplicerad och forskning visar tydligt att andra tekniker är bättre. Idag är sannolikheten att din axel skall hoppa ur led en gång till uppemot 80-90%, efter en operation är sannolikheten att den skall hoppa ur led igen 15-20%. Du får  större och större skador på ledskål och ledhuvud ju fler gånger axelleden hoppar ur led. Risken för permanenta skador på ledbrosket ökar. Därför är det extra viktigt att operera patienter som utsätter sig för mycket risker. Skulle du trotts allt få axel ur led ytterligare en gång efter operationen så går det utmärkt att förstärka operationen med ett sk. benblock.

MVH

- Operation kan vara aktuellt
