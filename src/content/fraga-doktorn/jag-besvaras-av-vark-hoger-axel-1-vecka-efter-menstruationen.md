---
title: "Cyklisk axelvärk kopplad till menstruationen - vad kan det vara?"
description: "Fråga om återkommande axelvärk som följer menstruationscykeln utan trauma eller rörelseinskränkning."
category: "axel"
topic: "ont-i-axeln"
tags: ["refererad-smärta", "diafragmal-endometrios", "cyklisk-smärta", "gynekologi"]
date: 2017-08-01
author: "Dr. Carlos Rivero Siri"
published: true
question: |
  Jag besväras av värk i höger axel sedan över fyra år tillbaka. Smärtan är inte resultat av något trauma mot axeln.
  
  Värken kommer varje månad, framförallt nattetid, och varar under cirka två veckor. Värken kommer regelbundet vid i stort sett samma tidpunkt varje månad, cirka en vecka efter menstruation. Värken medför inga rörelseinskränkningar, oftast har jag ingen specifik smärtpunkt utan det är en molande värk i axeln och ibland i skuldran som strålar ut i armen.
  
  Jag har fått göra magnetkamera av axeln som inte visade något speciellt. Jag har även gjort ultraljud som visade vätska i en slemsäck, i övrigt normala axlar. Jag har träffat axelspecialister som inte kunnat hjälpa mig. Eftersom jag har svårt att tänka mig att leva ett liv där jag har värk med sömnstörningar halva månaden undrar jag om du kan hjälpa mig?
---

Om du kan röra axeln helt fritt utan att smärtorna förändras så låter det inte som om det är axelleden som är problemet.

Ibland kan smärta från exempelvis diafragma (andningsmuskeln) orsaka en axelsmärta. Det kallas för "refererad smärta" eller "Frenicus-smärta". Denna sitter nästan alltid runt ovansidan av höger axel och strålar inte ned i handen. Den kan bero på bland annat gallvägsproblem, leverproblem och endometrios.

Kvinnor som har en högersidig axelsmärta som är direkt relaterad till menstruationscykeln kan ha något som kallas för **diafragmal endometrios**. Axelsmärtan accentueras då vid varje menstruation, ibland även vid ägglossningen.

I ditt fall så låter det som om smärtan är relaterad till menstruationscykeln, men inte till själva menstruationerna. Kommer smärtan i samband med ägglossningen kan man fundera på "prostaglandinutlöst" smärta.

Smärtans cykliska förlopp och koppling till en speciell fas i menstruationscykeln gör att du kanske ska prata med en gynekolog.

- Cyklisk axelsmärta utan rörelseinskränkning kan vara refererad smärta
- Diafragmal endometrios kan orsaka högersidig axelsmärta kopplad till mens
- Frenicus-smärta från diafragma känns i axeln men kommer från buken
- Gynekologisk utredning rekommenderas vid cyklisk axelvärk
