---
title: "Operation av nedre bicepsseneruptur?"
description: "Fråga om operation vid distal bicepsruptur - fördelar och nackdelar med kirurgi jämfört med konservativ behandling."
category: "armbage"
topic: "distal-bicepsruptur"
tags: ["distal-bicepsruptur", "operation", "supination", "komplikationer"]
date: 2017-08-24
author: "Dr. Carlos Rivero Siri"
published: true
status: "klar"
question: |
  Jag har av ortoped fått konstaterat distal bicepsruptur som hände igår. Det jag överväger är operation eller inte.
  
  Armen fungerar helt ok nu och jag märker ingen större skillnad mot innan. Vissa lägen kan kännas obehagligt, men ingen större smärta utan mer ömt.
  
  Vad jag förstår finns det viss risk med operation, nerver m.m. Rent kosmetiskt bryr jag mig inte. Jag arbetar som tjänsteman, inget fysiskt arbete.
  
  Jag tänker mig oavsett ägna mig åt sjukgymnastik för att bygga upp det skadade området. Har ni något råd gällande operation eller inte, för- och nackdelar?
---

Operationen där man sätter fast det rupturerade nedre bicepsfästet har ändå en stadig frekvens mindre och större komplikationer (20–30%). Frekvensen permanenta komplikationer efter en operation av nedre bicepsfästet är dock låg, och ligger på ett par procent. Den vanligaste komplikationen är nedsatt känsel över delar av underarmen.

Jag har under hela min karriär som ortopedkirurg aldrig träffat en patient som söker för smärtor, kramper eller dålig funktion många år efter en nedre bicepsruptur som behandlats utan operation. 
Detta kan bero på att patienterna lärt sig leva med sin bicepsruptur, eller att bicepsrupturen på sikt inte ger ett märkbart funktionsbortfall. Mest sannolikt är det så att man anpassar sig efter den försämrade kraften. Och det finns till och med en studie som visar att även den andra armen anpassar sig, så du blir ungefär lika jämnstark. Det vill säga, din andra arm kommer att bli lite svagare för att kompensera.

Är man väldigt fysiskt aktiv, tränar mycket styrka, jobbar som elektriker eller har ett montörsjobb där skruvande rörelser (supination) används dagligen så kan operationen oftast vara befogad.

Hos många mindre aktiva patienter är de långsiktiga vinsterna i form av förbättrad styrka och funktion marginella efter en operation av det nedre bicepsfästet om man jämför med att inte operera.

Rent generellt kan man säga att ju mindre din bicepsmuskel är desto mindre är vinsten av en operation där man sätter fast det avrivna bicepsfästet.

Biceps böjer och utåtroterar (supinerar) i armbågen. Efter en bicepsruptur kommer böjfunktionen i armbågen på sikt delvis kompenseras av andra armbågsböjande muskler. Supinationen, som används när du skruvar, är den funktion där man märker en tydlig skillnad efter en nedre bicepsruptur.

Är du elektriker eller har ett yrke där du använder mycket skruvande rörelser kan du märka en tydlig försvagning efter en bicepsruptur.

- Komplikationsfrekvens vid operation: 20–30%, men permanenta komplikationer är sällsynta (ett par procent)
- Vanligaste komplikationen: nedsatt känsel på underarmen
- Konservativ behandling fungerar väl för de flesta, särskilt vid kontorsarbete
- Kroppen anpassar sig: även den friska armen justerar sin styrka så att armarna blir jämnstarka
- Operation mest motiverad vid: fysiskt krävande yrke, styrketräning, eller arbete med skruvande rörelser
