---
title: "Kraftig axelsmärta sedan 6 månader - vad ska jag göra?"
description: "Fråga om långvarig axelsmärta som påverkar arbete och livskvalitet. Läs ortopedspecialistens svar om utredning och behandling."
category: "axel"
topic: "ac-ledsartros"
tags: ["ac-ledsartros", "impingement", "smärta", "operation"]
date: 2017-08-29
author: "Dr. Carlos Rivero Siri"
published: true
question: |
  I början av mars drabbades jag av kraftig axelsmärta när jag var på praktik på en medicinavdelning som arbetsterapeutstudent. Det var en del fysiskt tunga arbeten där som jag själv tror orsakade smärtan. Kan inte påstå att jag var speciellt vältränad och skrev samtidigt mitt examensarbete parallellt som gjorde att jag hade en del stillasittande arbeten.
  
  Smärtan var så pass intensiv under och efter praktiken att jag hade svårt att sova, klä på och av mig, tvätta mig och allmänt sköta min ADL.
  
  Smärtan ökade mer och mer ju mer jag ansträngde mig under dagen vilket var aktiviteter jag innan klarade utan problem som att laga mat, städa, handla mat etc. Smärtan blev då värre ju mer jag lyfte min arm utfrån sidan av kroppen eller om jag lyfter upp axlarna mot huvudet. När smärtan var som intensivast kunde jag inte höja armen mer än ca 45 grader från sidan av kroppen.
  
  Smärtan var väldigt lokalt endast i vänster sida av axeln upp mot halsen, nyckelben och skuldra alltså trapezius muskeln. Har inte strålande eller stickande känsla längs med armen eller handen utan endast axeln.
  
  Nu 6 månader senare är det bättre men har fortfarande ont. Dagar jag är mer aktiv får jag väldigt ont i axeln medan dagar jag tar det lugnare är jag nästan smärtfri.
  
  Har fått sjukgymnastik, akupunktur, laser, övningar och tycker det hjälper men har inte fått någon diagnos mer än att det är myalgi. Men jag funderar på om det är impingement till följd av överbelastning?
  
  Undrar hur länge jag behöver gå med detta och om jag kommer bli återställd? Blir jag bra inom ett år? Läker det ut av sig själv?
  
  För det påverkar mig psykiskt att ha ont och begränsar mig i mitt liv. Är operation aktuellt? Kortisonsprutor? Röntgen eller vad?
---

Med tanke på att du haft ont så pass länge kan det vara befogat med en röntgenundersökning och en remiss till en ortopedspecialist.

Kortisoninjektionen ger i de flesta fall inte någon långvarig effekt, men är väldigt bra för att ställa diagnos.

I 20-årsåldern är impingement mindre vanligt. Vid impingement brukar smärtan stråla ned i yttre delen av överarmen. I 20-årsåldern kan impingement vara sekundär till en överrörlighet i axeln.

Smärtor som sitter runt nyckelbenet och strålar upp mot nacken kan ibland vara orsakade av problem med inre eller yttre nyckelbensleden.

De allra flesta problematiska smärttillstånd i axelleden läker ut med tiden. Denna utläkning går snabbare med sjukgymnastik och patienterna blir också bättre av sjukgymnastik.

En förutsättning för att sjukgymnastiken skall fungera är dock att du får rätt diagnos. En möjlighet är naturligtvis att du får träffa en axelspecialist, om detta är vanskligt att få till kan en magnetkameraundersökning av axelleden vara ett alternativ.

- Utredning med bilddiagnostik rekommenderas
- Sjukgymnastik/träning kan hjälpa
- Sök remiss till specialist
- God prognos - de flesta läker ut med tiden





