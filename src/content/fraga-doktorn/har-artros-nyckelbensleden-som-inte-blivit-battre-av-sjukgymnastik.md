---
title: "Artros i nyckelbensleden som inte blivit bättre av sjukgymnastik"
description: "Fråga om AC-ledsartros som förvärrats trots behandling, med symtom som iskall arm och utstrålning."
category: "axel"
topic: "ac-ledsartros"
tags: ["ac-led", "nyckelbensleden", "artros", "sjukgymnastik", "kortisoninjektion", "impingement"]
date: 2017-08-18
author: "Dr. Carlos Rivero Siri"
relatedCondition: "/sjukdomar/axel/ac-ledsartros"
published: true
question: |
  Hej!

  Jag har artros i nyckelbensleden som jag behandlats för med sjukgymnastik, akupunktur, ultraljud, laser och annat.

  Sjukgymnasten har gjort bedömningen att han inte kan tillföra något mer eftersom besvären kommer tillbaka så snart jag anstränger axeln. Jag har även fått två kortisoninjektioner med endast kortsiktigt resultat.

  Nu har besvären eskalerat med rörelsesmärta, utstrålning i nacken och ner i armen. I vissa lägen – som när jag kör bil eller håller i telefonen – blir armen och handen iskall (värst i höger).

  Går dessa symtom att hänföra till axelbesvären?

  Jag opererades för diskbråck i nacken 1995 men har varit besvärsfri länge. Kan det påverka de symtom som nu är aktuella?
---

Artros i nyckelbensleden (AC-ledsartros) ger oftast smärtor på ovansidan av axeln som ibland kan stråla ut i nacken eller skulderbladet.

Sjukdomen är svår att behandla med sjukgymnastik. Kortisoninjektioner kan ge en tillfällig smärtlindring, men är inte en behandling som fungerar långsiktigt. Vanligen förbättras patienterna av att de minskar belastningen av armen.

Det är ganska vanligt att patienter med artros i nyckelbensleden även får problem med en inklämd sena (impingement). Denna sjukdom går utmärkt att behandla med sjukgymnastik. Vanliga symtom är smärtor på utsidan av axeln som strålar ned i armen. Patienter med impingement kan även drabbas av domningar i handen.

Vid en långvarig och mycket stark smärta som påtagligt försämrar din livskvalitet är det vanligt att man överväger operation.

- AC-ledsartros är svår att behandla med sjukgymnastik
- Kortison ger endast tillfällig lindring
- Minskad belastning brukar hjälpa
- Impingement (inklämd sena) kan förekomma samtidigt och svarar bra på sjukgymnastik
- Operation kan övervägas vid långvarig, stark smärta
